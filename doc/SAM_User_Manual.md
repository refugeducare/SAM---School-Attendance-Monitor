SAM - School Attendance Monitor

ΕΙΣΑΓΩΓΙΚΑ - ΠΕΡΙΓΡΑΦΗ

Έχοντας ως σημείο εκκίνησης τη γενική παραδοχή ότι όλα τα παιδιά πρέπει να εντάσσονται στο σχολείο το σύστημα SAM προσφέρει ένα απλό εργαλείο για την υπηρέτηση αυτού του στόχου. Τα ασυνόδευτα παιδιά συνιστούν την πλέον ευάλωτη ομάδα μαθητών που απειλούνται από την πρόωρη σχολική εγκατάλειψη. Η καταγραφή και η επιτήρηση της τακτικής παρουσίας τους στο σχολείο μειώνει σημαντικά τον κίνδυνο σχολικής εγκατάλειψης και ενισχύει την ομαλή σχολική και κατ' επέκταση κοινωνική τους ένταξη.

Το SAM εισάγει σε κάθε δομή φιλοξενίας ένα σύστημα οργάνωσης και διαχείρισης δεδομένων της σχολικής φοίτησης των παιδιών. Παράλληλα προσφέρει ένα εργαλείο για την καταγραφή και παρακολούθηση της σχολικής ένταξης με έμφαση στην τακτικότητα και την κανονικότητα της φοίτησης. 

Τα σχολεία καταγράφουν τις απουσίες των μαθητών τους σε ωριαία βάση. Για παράδειγμα, αν ένας μαθητής βρίσκεται στην τάξη του για τρεις ώρες από τις εφτά συνολικά μιας σχολικής μέρας, θα πάρει τέσσερις απουσίες. Όταν ένας μαθητής υπερβεί το όριο των 114 ωριαίων απουσιών, απορρίπτεται, δεν μπορεί να συμμετέχει στις εξετάσεις, μένει στην ίδια τάξη. 

Το SAM αξιοποιεί τη χρήσιμη πληροφορία του αριθμού των απουσιών, όπως τις δίνει το σχολείο, για έγκαιρη προειδοποίηση. Όμως η καινοτομία του SAM βρίσκεται στο αντίστροφο: στην καταγραφή των παρουσιών κάθε παιδιού στο σχολείο. Έτσι το SAM συνδυάζει το νέο "Παρουσιολόγιο" με το παραδοσιακό "Απουσιολόγιο" του σχολείου.

Ακολουθώντας την καθημερινή ροή σε μια δομή φιλοξενίας το σύστημα δίνει τη δυνατότητα στον πρωϊνό φροντιστή που ετοιμάζει τα παιδιά για το σχολείο, να καταγράφει με ένα απλό τίκ, ποιά παιδιά έφυγαν για το σχολείο. Η εφαρμογή του πρωϊνού φροντιστή μπορεί να λειτουργήσει και στο κινητό τηλέφωνο, δεν χρειάζεται ταυτοποίηση - login, δεν περιέχει ευαίσθητα προσωπικά δεδομένα, απλά τσεκάρει ποιά παιδιά έφυγαν για το σχολείο. 

Οι καθημερινές παρουσίες, οι ωριαίες απουσίες, και άλλα δεδομένα σχετικά με τη σχολική φοίτηση συλλέγονται σε μια βάση, στην οποία έχει πρόσβαση ο εκπαιδευτικός της δομής με ταυτοποίηση μέσω username - password, καθώς εδώ αποθηκεύονται και προσωπικά δεδομένα των παιδιών, όπως η ημερομηνία γέννησης, η καταγωγή, το ΔΙΚΑ, ο συνδυασμός των οποίων τα καθιστά "ευαίσθητα προσωπικά δεδομένα". 

Το σύστημα μπορεί να προβάλλει διαφορετικές όψεις της αποθηκευμένης πληροφορίας, όπως η ατομική εικόνα της φοίτησης του παιδιού, η συνολική εικόνα ολόκληρης της δομής, να δώσει έγκαιρη προειδοποίηση όταν αυξάνεται ο αριθμός των απουσιών, να καταγράψει το ιστορικό της σχολικής φοίτησης ανά ημέρα, ανά παιδί, ανά σχολείο και γενικά προσφέρει στον εκπαιδευτικό της δομής ένα απλό εργαλείο διαχείρισης των παιδιών και της σχολικής τους φοίτησης.

Τα δεδομένα όλων των δομών συγκεντρώνονται αυτόματα σε μια κεντρική βάση, στην οποία έχει πρόσβαση μόνο η Γενική Γραμματεία με ταυτοποίηση μέσω username - password, καθώς συλλέγει προσωπικά δεδομένα όλων των παιδιών απ' όλες τις δομές. 

ΟΔΗΓΟΣ ΧΡΗΣΗΣ

ΣΥΝΤΟΜΗ ΠΕΡΙΓΡΑΦΗ

Το τοπικό σύστημα SAM που προορίζεται για μία δομή φιλοξενίας αποτελείται από ένα ζεύγος αρχείων. Η Γενική Γραμματεία στέλνει σε κάθε δομή φιλοξενίας με email ένα ζεύγος δύο αρχείων html, το καθένα από τα οποία με διπλό κλίκ οδηγεί στην μία από τις δύο εφαρμογές. Ως εναλλακτική με το ίδιο email η Γενική Γραμματεία αποστέλλει προς τις δομές και ένα link, που οδηγεί σε ένα online φάκελο, που περιέχει δύο αρχεία: το αρχείο βάσης SAM_base και το παρουσιολόγιο SAM_attendance. Η δομή μπορεί να χρησιμοποιήσει οποιαδήποτε από τις δύο μεθόδους για να εκτελέσει την εφαρμογή. 

Στο αρχείο βάσης SAM_base καταγράφονται όλα τα δεδομένα της σχολικής φοίτησης των παιδιών που φιλοξενούνται συμπεριλαμβανομένων και ορισμένων ευαίσθητων προσωπικών δεδομένων, όπως η ηλικία, η εθνικότητα ή το νομικό καθεστώς του ανηλίκου. Το αρχείο SAM_base προορίζεται για χρήση από τον εκπαιδευτικό της δομής κατά προτίμηση σε προστατευμένο υπολογιστή και με χρήση του προαναφερόμενου username / password. 

Το αρχείο SAM_attendance (παρουσιολόγιο) προορίζεται για χρήση από τον φροντιστή της πρωϊνής βάρδιας που ξεπροβοδίζει ται παιδιά για το σχολείο. Σ' αυτό το αρχείο εμφανίζονται μόνο τα ονόματα όσων πηγαίνουν σχολείο και ο φροντιστής τσεκάρει κάθε πρωί ποιά παιδιά πήγαν σχολείο.  οι μέρες παρουσίας τους στο σχολείο. Η χρήση του SAM_attendance μπορεί να γίνει μέσω οποιασδήποτε συσκευής (περιλαμβανομένου και του κινητού τηλεφώνου).

Τα δύο αρχεία του ζεύγους επικοινωνούν μεταξύ τους, ανταλλάσσουν δεδομένα και αλληλο-συγχρονίζουν τα περιεχόμενά τους. Για λόγους ασφαλείας αυτά τα δύο αρχεία επιτρέπουν πρόσβαση στα δεδομένα τους μόνο σε ειδικά εξουσιοδοτημένους χρήστες, οι οποίοι πρέπει να ταυτοποιούνται με username / password. Για να αρχίσουν τα δύο αρχεία να επικοινωνούν μεταξύ τους αυτόματα ανταλλάσσοντας δεδομένα, θα πρέπει να δοθούν οι αναγκαίες εξουσιοδοτήσεις. Αυτό γίνεται με την 'αρχικοποίηση'.

ΑΡΧΙΚΟΠΟΙΗΣΗ

Κατά την πρώτη φορά λειτουργίας του το σύστημα θα πρέπει ν' αρχικοποιηθεί. Αυτή η διαδικασία αρχικοποίησης απαιτείται μόνο κατά την πρώτη εκτέλεση και στη συνέχεια οι αυτοματοποιημένες λειτουργίες του εκτελούνται χωρίς παρέμβαση του χρήστη. Η αρχικοποίηση είναι αναγκαία για να επιτραπεί η πρόσβαση του ενός αρχείου στα δεδομένα του άλλου. Κατά τη διαδικασία αρχικοποίησης πιστοποιούνται οι εξουσιοδοτημένοι χρήστες και δίνονται οι απαραίτητες άδειες. 

Επισημαίνεται ότι η αρχικοποίηση του συστήματος πρέπει να γίνει χωριστά από την κάθε δομή στην οποία ανήκει το κάθε σύστημα (κατά προτίμηση από τον εκπαιδευτικό της δομής που θα είναι και ο κύριος χρήστης του). Η αρχικοποίηση όλων των συστημάτων όλων των δομών από την Γενική Γραμματεία, ως εναλλακτική, δεν συνιστάται, καθώς προαπαιτεί τη χρήση των usernames / passwords όλων των δομών από τη Γενική Γραμματεία. Η επιβάρυνση της κάθε δομής για την αρχικοποίηση του συστήματός της είναι ελάχιστη,καθώς απαιτεί λίγες κινήσεις που τελειώνουν σε λίγα λεπτά και η διαδικασία αρχικοποίησης είναι αναγκαία μόνο κατά την πρώτη φορά λειτουργίας του συστήματος. 

Για να μπορέσει να ανοίξει για πρώτη φορά το παρουσιολόγιο θα πρέπει ο χρήστης (κατά προτίμηση ο εκπαιδευτικός της δομής) να έχει συνδεθεί με το username και password (gmail) της δομής. Επειδή η αποστολή του ζεύγους των αρχείων SAM θα γίνει προς το gmail της δομής, εύλογα ο παραλήπτης του email θα είναι ήδη συνδεδεμένος στο λογαριασμό gmail της δομής για να το παραλάβει. Επομένως θα μπορεί ευθέως να εκτελέσει το πρόγραμμα και να κάνει την αρχικοποίηση. 

Εναλλακτικά το κάθε αρχείο του ζεύγους μπορεί να εκτελεστεί και μέσα από τον online φάκελο που θα έχει λάβει η δομή με το ίδιο email. 


Αρχείο SAM_attendance

Ο εκπαιδευτικός της δομής παραμένοντας συνδεδεμένος στο λογαριασμό της δομής με το ίδιο username / password ανοίγει για πρώτη φορά το αρχείο SAM_attendance για να επιτρέψει την ανταλλαγή δεδομένων ανάμεσα στα δύο αρχεία. Στο διάλογο που εμφανίζεται πατάμε "Να επιτρέπεται η πρόσβαση" ή στα Αγγλικά "Allow access". 







Μετά την προσθήκη αδειών, το αρχείο SAM_attendance έχει αρχικοποιηθεί και θα μπορεί στο εξής να ανταλλάσσει δεδομένα με το αρχείο βάσης SAM_base. Μπορούμε τώρα να κλείσουμε το αρχικοποιημένο αρχείο SAM_attendance.

Αρχείο SAM_base

Σ'αυτό το σημείο ο εκπαιδευτικός ανοίγει το αρχείο βάσης SAM_base για να εκτελέσει τον πρώτο αρχικό συγχρονισμό εκτελώντας το πρόγραμμα UpdateAttendance. Αυτό τρέχει είτε πατώντας κλίκ πάνω στο κουμπί 'UpdateAttendance' είτε από το μενού SAM στην πάνω γραμμή εντολών. 

Την πρώτη φορά που τρέχει το πρόγραμμα, ζητάει εξουσιοδότηση από τον εκπαιδευτικό για να συγχρονίσει τα δεδομένα. Ο εκπαιδευτικός πατάει "Συνέχεια" για να επιβεβαιώσει με username / password την ταυτότητα της δομής.



Οι διάλογοι αυτοί μπορεί να εμφανιστούν στα Ελληνικά ή στα Αγγλικά, ανάλογα με την εγκατεστημένη γλώσσα του υπολογιστή.

Για να δοθεί η αρχική άδεια ο εκπαιδευτικός πρέπει να επιβεβαιώσει την ταυτότητα με το username  και password της δομής. Ο έλεγχος της ταυτότητας γίνεται με το μηχανισμό της google.



Ανοίγει ένας νέος διάλογος google με το ακόλουθο περιεχόμενο (στα Ελληνικά ή Αγγλικά):



Σ' αυτό το σημείο ο μηχανισμός ασφαλούς ταυτοποίησης της google αρχίζει τον έλεγχο ασφαλείας για το πρόγραμμα που ζητήσαμε να εκτελέσει. Ο χρήστης του προγράμματος, δηλαδή ο ξενώνας, ζητάει την εκτέλεση ενός προγράμματος που προγραμμάτισε ο (κατά τεκμήριο άγνωστος για τον ξενώνα) προγραμματιστής 'integration.educ@gmail.com'. Επειδή όμως ο εκπαιδευτικός του ξενώνα γνωρίζει ότι ο προγραμματιστής 'integration.educ@gmail.com' είναι το υπουργείο μετανάστευσης, δηλαδή ασφαλής και έμπιστος προγραμματιστής, συνεχίζει τη διαδικασία αδειοδότησης. Πατάμε "Σύνθετες ρυθμίσεις" (ή "Advanced" αν ο διάλογος είναι στα Αγγλικά) για να προχωρήσουμε.



Ο μηχανισμός της google πριν εκτελέσει το πρόγραμμα προειδοποιεί το χρήστη και ελέγχει για μια ακόμη φορά ότι πράγματι ο ξενώνας εμπιστεύεται τον προγραμματιστή. Πατάμε κλίκ στο "Μετάβαση σε SAM_attendance (μη ασφαλές)" για να συνεχίσουμε. 



Τέλος πηγαίνουμε στο τέλος και πατάμε "Να επιτρέπεται" για να ολοκληρωθεί η αδειοδότηση. Σ' αυτό το σημείο η αρχικοποίηση έχει ολοκληρωθεί και τα δύο αρχεία του ζεύγους μπορούν να επικοινωνούν αυτόματα μεταξύ τους.



ΠΡΟΣΟΧΗ: Μετά από κάθε μεταβολή στο αρχείο SAM_base συνιστάται ο εκπαιδευτικός για λόγους ασφαλείας να πατάει το κουμπί "Update attendance", ώστε να γίνεται ο συγχρονισμός. Ο συγχρονισμός μεταφέρει τις μεταβολές του αρχείου βάσης προς το αρχείο παρουσιών και αντίστροφα μεταφέρει τις παρουσίες των παιδιών και τις αποθηκεύει στο αρχείο βάσης. Ωστόσο αν ο εκπαιδευτικός δεν εκτελέσει το πρόγραμμα συγχρονισμού, δεν θα χαθούν δεδομένα, καθώς η ενημέρωση των αρχείων έχει ρυθμιστεί να γίνεται και αυτόματα κάθε νύχτα μετά τα μεσάνυχτα. 



Καταχώρηση δεδομένων σχολικής φοίτησης - Αρχείο βάσης SAM_base

Αρχικά θα πρέπει να ανοίξουμε το αρχείο SAM_base. 



Το πρώτο φύλλο (με όνομα 'students' στην κάτω γραμμή) είναι κενό, ακόμη δεν έχει καταχωρηθεί κανένα παιδί. Η καταχώρηση των στοιχείων γίνεται αρχικά στο δεύτερο φύλλο 'uams'. 



Πηγαίνουμε στο πεδίο ΔΙΚΑ της γραμμής εισαγωγής (γραμμή 3 με ελαφρό γαλάζιο χρώμα) και αρχίζουμε την καταχώρηση των στοιχείων του παιδιού. Για όσα παιδιά πηγαίνουν ήδη σχολείο, το πεδίο "ΠΑΕΙ ΣΧΟΛΕΙΟ" μπορεί να τσεκαριστεί. Με αυτό το τσεκάρισμα γίνεται αυτόματα η επιλογή των παιδιών που θα εμφανίζονται στη λίστα του φροντιστή, ο οποίος θα καταγράφει τις καθημερινές πρωϊνές παρουσίες. Είναι σκόπιμο να καταχωρούνται στη βάση όλα τα παιδιά, καθώς όλα είναι εν δυνάμει μαθητές. Κατά την πληκτρολόγηση μπορούμε ν' αξιοποιήσουμε κάθε δυνατότητα προκαθορισμένων επιλογών ή ημερομηνιών από λίστες που εμφανίζονται με διπλό κλικ πάνω στο αντίστοιχο πεδίο, για παράδειγμα πατώντας διπλό κλικ στις ημερομηνίες εμφανίζεται ημερολόγιο, στα σχολεία εμφανίζεται λίστα σχολείων, στις χώρες εμφανίζεται λίστα χωρών. γλωσσών κλπ. Το πεδίο 'ΔΙΚΑ' δεν μπορεί να μένει κενό και πρέπει να συμπληρώνεται με προσοχή. Επειδή το ΔΙΚΑ ενός παιδιού δεν μεταβάλλεται, χρησιμεύει στο σύστημα ως μοναδικός χαρακτηριστικός κωδικός ταυτοποίησης κάθε εγγραφής. Αντίστοιχα ο Αριθμός Μαθητικού Μητρώου είναι μοναδικός για κάθε μαθητή και πρέπει να συμπληρώνεται με προσοχή. Το σύστημα περιλαμβάνει μηχανισμούς πρόληψης λαθών για τα πεδία με αυξημένες απαιτήσεις. 



Όταν έχουμε συμπληρώσει τα στοιχεία της γραμμής εισαγωγής, πηγαίνουμε στο πρώτο πεδίο της γραμμής (κάτω από τον τίτλο "EDIT or DELETE record" στην πορτοκαλί στήλη Β) και επιλέγουμε 'ΟΚ' για αποθήκευση. 



Τα δεδομένα αποθηκεύονται στη βάση, η πρώτη εγγραφή έχει ολοκληρωθεί.



Στο τέλος θα έχουμε μια λίστα με όλα τα παιδιά της δομής και με τσεκαρισμένες τις εγγραφές που πηγαίνουν σχολείο. 



Η αρχική εικόνα των μαθητών φαίνεται ήδη στο πρώτο φύλλο 'students'. Δεδομένα μαθητών μπορούν να καταχωρηθούν ή να τροποποιηθούν και σ' αυτό το φύλλο, εκτός από τα στενά ατομικά δεδομένα ΔΙΚΑ, ΟΝΟΜΑ, ΕΠΩΝΥΜΟ, ΗΜΕΡΟΜΗΝΙΑ ΓΕΝΝΗΣΗΣ, ΧΩΡΑ ΠΡΟΕΛΕΥΣΗΣ, STATUS, τα οποία για λόγους ασφαλείας μπορούν να καταχωρηθούν, να τροποποιηθούν και να διαγραφούν μόνο μέσα από τη γραμμή εισαγωγής του δεύτερου φύλλου 'uams'. 

Αν χρειαστεί οποιαδήποτε επεξεργασία ή διαγραφή παιδιού, τότε πηγαίνουμε στο δεύτερο φύλλο 'uams' και από την δεύτερη αριστερή στήλη (πορτοκαλί στήλη Β με τίτλο "EDIT or DELETE record") και επιλέγουμε EDIT ή αντίστοιχα DELETE. Η επιλογή DELETE διαγράφει οριστικά ολόκληρη την εγγραφή. Είναι προτιμότερο να μην διαγραφονται παιδιά από τη βάση, αν δεν συντρέχει επείγων λόγος (πχ. εξάντληση του διαθέσιμου χώρου), καθώς με τη διαγραφή ενός παιδιού χάνεται ταυτόχρονα και το ιστορικό της σχολικής του φοίτησης. Ωστόσο υπάρχει η δυνατότητα αποθήκευσης του ιστορικού στην κεντρική βάση της Γενικής Γραμματείας. Επομένως πριν από την οριστική διαγραφή ενός παιδιού, είναι σκόπιμη μια προσυνεννόηση με την Γενικη Γραμματεία. Η επιλογή EDIT μεταφέρει την εγγραφή πάνω στην γαλάζια γραμμή εισαγωγής, όπου κάνουμε την τροποποίηση που χρειαζόμαστε και στο τέλος πατάμε ΟΚ στο πρώτο αριστερό κουμπί (κάτω από τον τίτλο "EDIT or DELETE record" στην πορτοκαλί στήλη Β) για ν' αποθηκευτεί η τροποποίηση. Η διαδικασία επεξεργασίας και αποθήκευσης μιας ήδη υπάρχουσας εγγραφής είναι η ίδια με τη διαδικασία μιας νέας εγγραφής, όπως περιγράφηκε παραπάνω.



Τώρα που ο εκπαιδευτικός της δομής έχει τελειώσει όλες τις καταχωρήσεις στο αρχείο βάσης, θα πρέπει να γίνει η ενημέρωση του δεύτερου αρχείου, εκείνου που προορίζεται για χρήση από τον φροντιστή της πρωινής βάρδιας, δηλαδή του παρουσιολογίου SAM_attendance. Προς το αρχείο αυτό θα πρέπει να μεταφερθούν μόνο τα ονόματα των παιδιών που πάνε σχολείο, ώστε να μπορεί ο φροντιστής κάθε μέρα να τσεκάρει ποιά παιδιά πήγαν. 

H ΣΥΝΗΘΙΣΜΕΝΗ ΠΟΡΕΙΑ ΛΕΙΤΟΥΡΓΙΑΣ ΤΟΥ ΠΑΡΟΥΣΙΟΛΟΓΙΟΥ SAM_attendance

Ο φροντιστής της πρωϊνής βάρδιας τσεκάρει κάθε πρωί τα παιδιά που πήγαν στο σχολείο στο αρχείο SAM_attendance. Αργότερα ο φροντιστής συνήθως γράφει μια ημερήσια αναφορά στην οποία μεταξύ άλλων θα πρέπει ν' αναφέρονται και τα ονόματα των παιδιών που πήγαν σχολείο. Η καταγραφή των ονομάτων στην αναφορά δεν είναι πάντα απλή, ιδίως όταν έχει μεσολαβήσει αρκετός χρόνος από την πρωϊνή αναχώρηση των παιδιών προς το σχολείο. Ακόμη και η απλή χειροκίνητη καταγραφή ή πληκτρολόγηση των ονομάτων των παιδιών συνιστά μια πιθανή πηγή λαθών. Το SAM κρατώντας το ιστορικό της καθημερινής σχολικής φοίτησης, προσφέρει ως βοήθημα ένα πρόγραμμα που καταγράφει τα παιδιά που πήγαν στο σχολείο κάθε μέρα για όλο το διάστημα λειτουργίας του. Ο αρμόδιος να συντάξει την αναφορά (συνήθως ο φροντιστής) ανοίγει το παρουσιολόγιο SAM_attendance, πηγαίνει στο φύλο 'DayReport' όπου μπορεί να αντιγράψει με copy-paste μια σύντομη αναφορά με τα ονόματα των παιδιών που πήγαν σχολείο μια συγκεκριμένη μέρα. 



ΦΡΟΝΤΙΔΑ ΚΑΙ ΣΥΝΤΗΡΗΣΗ ΤΟΥ ΑΡΧΕΙΟΥ ΒΑΣΗΣ SAM_base

Ο εκπαιδευτικός της δομής συντηρεί και φροντίζει την αρτιότητα και ορθότητα των δεδομένων της βάσης, παρακολουθεί τακτικά τη σχολική φοίτηση, ενημερώνεται και ενημερώνει τη βάση για τις αλλαγές που επέρχονται. Για παράδειγμα καταχωρεί ένα νέο παιδί που ήρθε στη δομή. Ο εκπαιδευτικός επίσης προσθέτει ή αφαιρεί από τη λίστα παρουσιολογίου του φροντιστή (αυτή που βρίσκεται στο αρχείο SAM_attendance) ονόματα παιδιών που πηγαίνουν σχολείο, τσεκάροντας ή ξε-τσεκάροντας αντίστοιχα στο δικό του αρχείο βάσης SAM_base το πεδίο "ΠΑΕΙ ΣΧΟΛΕΙΟ" δίπλα στα ονόματα των παιδιών που άρχισαν ή αντίστοιχα σταμάτησαν να πηγαίνουν σχολείο. 



Κατά τακτά χρονικά διαστήματα η δομή λαμβάνει ενημέρωση (συνήθως με email) από το σχολείο για τις ωριαίες απουσίες των παιδιών. Οι αριθμοί των απουσιών πρέπει να καταγράφονται ανά ημερομηνίες της ενημερωσης στο φύλλο απουσιών 'nonattendance'. 


Για να καταχωρήσουμε τις απουσίες πηγαίνουμε στο φύλλο απουσιών 'nonattendance', στην πορτοκαλί γραμμή 4 πατάμε διπλό κλίκ στο πεδίο ΉΜΕΡΟΜΗΝΙΑ', επιλέγουμε την ημερομηνία της ενημέρωσης (συνήθως η ημερομηνία που η δομή έλαβε από το σχολείο ενημερωτικό email για τις απουσίες των μαθητών) και από κάτω στην ίδια στήλη της ημερομηνίας στην αντίστοιχη γραμμή του κάθε μαθητή γράφουμε τον αριθμό των απουσιών. Όταν έρθει η επόμενη ενημέρωση απουσιών μαθητών, πηγαίνουμε στην πρώτη επόμενη κενή στήλη απουσιών και καταχωρούμε τη νέα ημερομηνία και τις νέες απουσίες με τον ίδιο τρόπο: στην ίδια στήλη της νέας ημερομηνίας καταχωρούμε τις απουσίες στην αντίστοιχη γραμμή του κάθε μαθητή. Οι απουσίες μπορεί να έρχονται από τα σχολεία σε διαφορετικούς χρόνους για διαφορετικούς μαθητές, αυτό δεν επηρεάζει τη λειτουργία του συστήματος. Ο υπολογισμός των ορίων απουσιών γίνεται αυτόματα και οι προειδοποιήσεις φαίνονται με κόκκινα χρώματα όταν φτάνουμε σε επικίνδυνο αριθμό απουσιών και με κατακόκκινα χρώματα όταν έχουμε υπερβεί το όριο των 114 απουσιών. 



Ο συνδυασμός απουσιών και  ημερήσιων παρουσιών δίνει μια πληρέστερη εικόνα της φοίτησης κάθε παιδιού και διευκολύνει την έγκαιρη λήψη μέτρων αντιμετώπισης του κινδύνου σχολικής εγκατάλειψης. 



ΜΕΡΕΣ ΛΕΙΤΟΥΡΓΙΑΣ ΣΧΟΛΕΙΟΥ - ΑΡΓΙΕΣ

Οι μέρες λειτουργίας του σχολείου και οι μέρες αργιών είναι προσυμπληρωμένες, ώστε να συνυπολογίζονται στη σχολική φοίτηση μόνο οι καθαρές μέρες σχολείου. Στο φύλλο 'holidays' μπορούμε να προσθέσουμε και άλλες μέρες αργιών, για παράδειγμα μέρες τοπικών εορτών.



ΚΑΘΗΜΕΡΙΝΗ ΕΙΚΟΝΑ ΣΧΟΛΙΚΗΣ ΠΑΡΟΥΣΙΑΣ ΣΕ ΠΡΑΓΜΑΤΙΚΟ ΧΡΟΝΟ

Το φύλλο 'attendance' δίνει την εικόνα της σχολικής φοίτησης σε πραγματικό χρόνο με ταυτόχρονο υπολογισμό των απουσιών και των αντίστοιχων ποσοστών παρουσιών. Κάθε αλλαγή (για παράδειγμα το πρωϊνό τσεκάρισμα του φροντιστή) εμφανίζεται άμεσα εδώ, χωρίς να χρειαστεί η αναμονή για τον τακτικό συγχρονισμό δεδομένων μετά τα μεσάνυχτα. 



ΜΑΚΡΟΣΚΟΠΙΚΗ ΕΙΚΟΝΑ ΣΧΟΛΙΚΗΣ ΦΟΙΤΗΣΗΣ

Στο αρχείο παρουσιολογίου SAM_attendance, στο φύλο 'chart' εμφανίζεται ένα διάγραμμα της πορείας της σχολικής φοίτησης, που δίνει τη συνολική εικόνα της παρουσίας των παιδιών στο σχολείο από την αρχή μέχρι το τέλος της σχολικής χρονιάς. Κάθε μέλος του προσωπικού της δομής μπορεί να έχει πρόσβαση στο αρχείο παρουσιολογίου χωρίς username / password, ακόμη και στο κινητό τηλέφωνο, καθώς εδώ δεν εμφανίζονται προσωπικά δεδομένα παιδιών. Η εικόνα της πορείας της σχολικής φοίτησης μπορεί να κινητοποιήσει κάθε εργαζόμενο είτε ως αίσθηση επιβράβευσης του δύσκολου έργου του, είτε ως έγκαιρη προειδοποίηση για τον κίνδυνο σχολικής εγκατάλειψης. Η εσωτερική κινητοποίηση των εργαζομένων για την ενίσχυση της σχολικής φοίτησης, παρότι δεν εκφράζεται ρητά, ασκεί αποφασιστικής σημασία ψυχολογική επιρροή πάνω στα παιδιά, δημιουργώντας ένα ισχυρό "σχολικό κλίμα" μέσα στον ξενώνα. 



Αντίστοιχη δυνατότητα υπάρχει και στο αρχείο βάσης SAM_base με την επιπλέον ταυτόχρονη προβολή δύο μεγεθών: της τρέχουσας σχολικής φοίτησης και της συνολικής σχολικής φοίτησης στη δομή όπως προκύπτει από το ιστορικό. 




ΔΥΟ ΕΠΙΠΛΕΟΝ ΒΟΗΘΗΤΙΚΑ ΦΥΛΛΑ

Στο φύλλο 'schoolProgram' μπορούμε να ομαδοποιήσουμε τα σχολικά προγράμματα των παιδιών που πηγαίνουν σε διαφορετικά σχολεία για να διευκολύνουμε τη μελέτη τους, ή την πρόσθετη διδακτική στήριξή τους. 



Στο φύλλο 'contacts' μπορούμε να καταχωρήσουμε χρήσιμα τηλέφωνα και email συνεργατών, σχολείων, εκπαιδευτικών και υποστηρικτικών δομών για καθημερινή χρήση.




